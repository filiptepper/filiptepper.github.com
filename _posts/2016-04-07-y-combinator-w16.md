---
title: Y Combinator, W16
layout: post
comments: true
---

Nieco ponad rok temu dołączyłem do [Castle.io](https://castle.io/), z którym
uczestniczyłem w zimowej edycji [Y Combinator](https://www.ycombinator.com/)
(YC) w 2016 roku. To, co widziałem, słyszałem i czego się nauczyłem znajdziecie
poniżej.

Czym jest YC? Akceleratorem startupów, programem, który, w dużym skrócie,
przygotowuje uczestników do pozyskania finansowania w Silicon Valley (SV).

Ważne zastrzeżenie — nie jestem współzałożycielem Castle.io. Jest to o tyle
istotne, że nie miałem możliwości bezpośredniego uczestniczego w całym
przedsięwzięciu. Ominęła mnie rozmowa kwalifikacyjna, nie chodziłem na
cotygodniowe kolacje czy *office hours*. Mogłem jedynie uczestniczyć w
imprezach, na które założyciele mieli możliwość zaproszenia swojego *+1*, więc
domy Sama Altmana czy Geoffa Ralstona znam jedynie z opowieści. Pomijając
możliwość rozmów z mentorami to jednak nie to, co dzieje się w budynku YC jest
najważniejsze.

### Przygotowania

Niewiele wiem o pierwszym etapie, przygotowaniu aplikacji do YC. W sieci jest
mnóstwo materiałów, porad, warto spróbować skontaktować się z kimś, kto do YC
został przyjęty.

Drugim etapem rekrutacji jest rozmowa kwalifikacyjna w Mountain View. 3 osoby,
10 minut. Zwykle tylko jedna — tyle czasu pozwala partnerom na podjęcie decyzji.
W niektórych przypadkach rozmów jest więcej, trzeba liczyć się z podchwytliwymi
pytaniami o produkt, jak i techniczną weryfikacją pomysłu, co na przykład w
przypadku aplikacji może oznaczać zaglądanie do kodu źródłowego. Więcej niż
jedna rozmowa jest najczęściej złym sygnałem — taki scenariusz wymaga
wzniesienia się na wyżyny pewności siebie i posiadania mocnych argumentów.

Przed rozmową warto uruchomić wszelkie możliwe kontakty i umówić się na
treningowe sesje z osobami, które wcześniej ten egzamin już zdały. Każda powie
co innego, każda będzie miała inne wrażenia, każda zadawała inne pytania, ale
motyw pewności siebie i bycia przygotowanym, w miarę możliwości, na względnie
standardowe kwestie będzie wracał. Spodziewajcie się, że te sesje pójdą źle i
spotkacie się z krytyką. Będzie ona podwójcie cenna, bo jedyną negatywną
konsekwencją będzie w najgorszym wypadku kilka minut gorszego samopoczucia, a
*feedback* pozwoli się lepiej przygotować.

### YC

Czego spodziewać się po samym YC?

$120.000 w zamian za udziały (w postaci [convertible
notes](https://en.wikipedia.org/wiki/Convertible_bond)). Bardzo intensywnej
pracy przez 3 miesiące trwania YC. Ciągłego odpowiadania na pytanie *so, what do
you do*? Kwestionowania produktu i modelu biznesowego. Cotygodniowych kolacji. A
nawet firm o takiej samej [nazwie](http://entercastle.com/).

To z rzeczy nieistotnych.

Dla nas najważniejszy był dostęp do mentorów YC, ich sieci kontaktów, sieci
kontaktów ich kontaktów. Dla firmy spoza środowiska SV to szansa na zaistnienie
wśród inwestorów, klientów i doradców, do których dotarcie byłoby niemożliwe.
Jeden prosty przykład — bardzo zależało nam na integracji z
[Segment](https://segment.com/). Zwykle proces trwa kilka miesięcy — na magiczne
hasło *YC *we wszystko zaangażował się CEO Segment, który był gotowy na
integrację zanim zdążyliśmy napisać kod. Dzisiaj jesteśmy najszybciej rosnącym
partnerem Segment. Anonimowy startup ze Europy nie miałby szans na tak
preferencyjne traktowanie. A jeśli uważasz, że w Polsce wszystko załatwia się
*po znajomości*, to SV będzie szokiem kulturowym, bo tam sieć kontaktów jest
najważniejszym zasobem.

O jednej rzeczy warto pamiętać — w SV najlepsi ludzie są zaangażowani w wiele
projektów i może się okazać, że ktoś, kto byłby idealnym inwestorem czy doradcą
nie będzie mógł pomóc bo jest już zaangażowany w konkurencyjny (lub podobny)
produkt.

Wbrew temu, co znajduje się w materiałach YC, nie trzeba swojego całego czasu
spędzać na miejscu, warto się jednak na to zdecydować. Najlepiej zamieszkać w
Mountain View, gdzie znajduje się siedziba YC, by oszczędzić na czasie dojazdów
— wszystkie spotkania, prezentacje odbywają się tam. Bez samochodu trzeba zdać
się na komunikację publiczną, której daleko do europejskich standardów. Pociąg z
Mountain View do San Francisco to niemal 2 godziny, które warto poświęcić w
wyjątkowej sytuacji, ale w przypadku regularnych dojazdów to strata czasu.
Jedynym uzasadnieniem dla mieszkania w SF byłaby chęć uczestniczenia w
meetupach, których w tym mieście jest najwięcej, albo na przykład praca z [AWS
Pop-up Loft](https://aws.amazon.com/start-ups/loft/sf-loft/), które oferuje
zdecydowanie świetne łącze, darmową kawę, przekąski i dostęp do inżynierów
[AWS](https://aws.amazon.com/).

Z różnych przyczyn obecność na miejscu może nie być możliwa — były i takie
przypadki w naszej grupie. Część firm prowadzi swój biznes bardzo lokalnie i
obecność całego zespołu na miejscu to efektywnie zatrzymanie jej działania.
Niech będzie to więc choćby jedna osoba, przy czym warto, żeby wszyscy pojawili
się na miejscu w okresie Demo Day.

### Mountain View

Prawdopodobnie czytaliście sporo o SV, tym wielkim i prężnym sercu nowej
cyfrowej ekonomii. Tak rzeczywiście jest w San Francisco. Palo Alto czy Mountain
View to raczej nudne przedmieścia, gdzie prócz rzędów mniejszych lub większych
domów znaleźć można kilka sklepów i niezbyt zachęcających resturacji i barów.
[Safeway](http://www.safeway.com/) to miejsce naszych zakupów i na tym w
zasadzie można zakończyć jeśli mówimy o wariancie względnie budżetowym. Życia
nocnego amerykańskiego przedmieścia można zażyć w okolicy [Castro
Street](https://goo.gl/maps/Y4wsHqNbsMM2) — kilka knajpek i kawiarni. Główne
atrakcje turystyczne jak [Computer History
Museum](http://www.computerhistory.org/) czy [Ames Research Center
NASA](https://www.nasa.gov/centers/ames/home/index.html) rozczarowują. Naszą
jedyną rozrywką było okazjonalne bieganie — najlepszą trasą, jaką udało nam się
znaleźć było [Stevens Creek Trail](http://www.stevenscreektrail.org/).

Mieszkając w SV trzeba się liczyć z ogromnymi kosztami, a przylatując na kilka
miesięcy stawiamy się pod ścianą i możemy liczyć tylko na
[Airbnb](https://airbnb.com/). Nam udało się znaleźć mieszkanie 5 minut od YC —
mieszkanie ewidentnie przygotowane pod startupy z YC, zresztą znaleźliśmy trochę
pozostałości po poprzednikach — dokumenty i szejkery do
[Soylentu](https://www.soylent.com/).

Koszty, choć wysokie, są jednak sprawą drugorzędną — przygotowanie aplikacji nic
nie kosztuje. YC, w granicach rozsądku, zwraca koszt dotarcia na rozmowę.
Pozyskane fundusze pozwolą spokojnie utrzymać się kilku osobom przez te 3
miesiące, a zupki chińskie są niewiele droższe niż w Polsce.

Jeszcze kwestia wizy — tutaj trudno powiedzieć mi coś konkretnego jeśli chodzi o
jej zdobycie. Ja swoją wizę do USA mam już od lat, a *immigration* na SFO
pytające o cel mojej podróży zawsze słyszało *business*. Przy pierwszej wizycie
rozmowa zajęła kilka minut, kolejne to już tylko jedno czy dwa pytania.

### Demo Day

Demo Day to najważniejsze wydarzenie całego YC. Każdy projekt jest inny, każdy
jest na innym etapie, więc każdy musi się do niego przygotować inaczej. My
zrobiliśmy to tak.

Od momentu telefonu z YC potwierdzającego nasz udział w YC zawiesiliśmy
wszystkie rozmowy z inwestorami. Dzięki pieniądzom z YC wiedzieliśmy, że na mamy
wystarczająco środków na kilka miesięcy i mogliśmy skupić się na produkcie i
sprzedaży. 2 miesiące przed Demo Day uruchomiliśmy nasz [Product
Hunt](https://www.producthunt.com/tech/castle-2) (oczywiście z pomocą naszych
opiekunów w YC), który oprócz powolnego budowania świadomości istnienia serwisu
wsród potencjalnych klientów, zwrócił też uwagę inwestorów. Na 2 tygodnie przed
Demo Day zaczęliśmy pierwsze rozmowy z inwestorami, z którymi rozmawialiśmy już
wcześniej — żeby się przypomnieć i pokazać progres - zwiększenie liczby klientów
i użytkowników, rozwój produktu i, co najważniejsze, pierwsze przychody.
Równocześnie zauważyliśmy zainteresowanie ze strony VC, z którymi wcześniej nie
rozmawialiśmy. Ostatnie dni przed Demo Day to już trening prezentacji i
pojedyncze spotkania z inwestorami. Po Demo Day kalendarz wypełnił się trzema
bardzo intensywnymi tygodniami spotkań z VC i aniołami.

Dobry występ na Demo Day bardzo zmienia pozycję negocjacyjną. Nasze pierwsze
rozmowy, jeszcze przed YC, były życzliwie pobłażliwe. Zwykle ich efektem było
przekierowanie do kogoś, kto być może zna kogoś, kto mógłby być zainteresowany
wsparcie nas. To w wariancie optymistycznym. Wariant negatywny to imponujące
biuro pełne szkła, skórzanych foteli i Aeronów, i partner, którego otwierające
zdanie to *SV is a graveyard full of companies like yours*. Potem Demo Day
rozmowy wyglądały zupełnie inaczej.

Przylatując z Europy trzeba się liczyć z tym, że spotkania z inwestorami
pochłoną naprawdę masę czasu i na pewno nie zakończy się na jednej wizycie. Tak
było w naszym przypadku i to pomimo uprzywilejowania, jakim było posiadanie
amerykańskiego inwestora z poprzedniej rundy finansowania.

### Czy warto?

Gdybym miał pomysł, na który potrzebuje poważnego finansowania, który powinien
takiego finansowania szukać w SV, który ma tam potencjalnych klientów, który
potrzebuje zasobów wiedzy tam zgromadzonych — tak, na pewno bym aplikował.
Gdybym chciał przeżyć ciekawą przygodę, poczuć klimat pracy w SV, zażyć
kalifornijskiego słońca — tak, na pewno bym aplikował.

Chciałbym móc przedstawić więcej argumentów za, ale tak naprawdę cały okres YC
to była przede wszystkim intensywna praca skierowana na jak najlepszą
prezentację na Demo Day. Skupiliśmy się na jak najszybszym rozwoju, by móc
pokazać jak najbardziej imponujące krzywe *MRR* czy liczby klientów.

### Polska!

Na Demo Day nie ma wejścia nikt z zewnątrz. Pracownicy YC, uczestnicy YC i
zaproszeni inwestorzy. Koniec. Jako jedynie pracownik uczestnika YC w Demo Day
nie brałem udziału. Ale! Jest TechCrunch, jest kilka innych miejsc na bieżąco
publikujących swoje wrażenia z Demo Day. Można się sporo dowiedzieć.

Ilu polskich inwestorów, narzekających na brak pomysłów czy beznadziejne
zespoły, wsiadło w samolot do San Francisco, pofatygowało się do Mountain View i
próbowało dotrzeć do uczestników YC? Kto spróbował atmosfery SV? Nikt z Polski
nie będzie liderem rundy, ale patrząc przez pryzmat naszego doświadczenia, to
nie firmy, a pojedyncze osoby i mniejsze sumy (rzędu $100.000) zdominowały
portfolio naszych inwestorów.

*Food for thought*.

### Epilog

W pierwszych dniach stycznia w Mountain View pracowaliśmy po 16–18 godzin
dziennie, mieszkaliśmy w beznadziejnym mieszkaniu i snuliśmy plany. Plany, które
pozwolą nam przetrwać gdy maju lub najpoźniej czerwcu skończą się nam pieniądze.

Dzisiaj wiemy, że będziemy nad Castle.io pracować znacznie dłużej.
